<TEI xmlns="http://www.tei-c.org/ns/1.0" xmlns:py="http://codespeak.net/lxml/objectify/pytype" py:pytype="TREE"><text xml:lang="lat"><body><div type="edition" xml:lang="lat" n="urn:cts:latinLit:phi1351.phi002.perseus-lat1"><div type="textpart" n="1" subtype="chapter"><div type="textpart" n="1" subtype="section"><p>Germania omnis a Gallis Raetisque et Pannoniis Rheno 
et Danubio fluminibus, a Sarmatis Dacisque mutuo metu 
aut montibus separatur: cetera Oceanus ambit, latos sinus 
et insularum immensa spatia complectens, nuper cognitis 
quibusdam gentibus ac regibus, quos bellum aperuit.
</p></div><div type="textpart" n="2" subtype="section"><p>
Rhenus, Raeticarum Alpium inaccesso ac praecipiti vertice 
ortus, modico flexu in occidentem versus septentrionali 
Oceano miscetur.
</p></div><div type="textpart" n="3" subtype="section"><p>
Danubius molli et clementer edito montis 
Abnobae iugo effusus plures populos adit, donec in Ponticum mare sex meatibus erumpat; septimum os paludibus 
hauritur. </p></div></div><div type="textpart" n="2" subtype="chapter"><div type="textpart" n="1" subtype="section"><p>Ipsos Germanos indigenas crediderim minimeque aliarum 
gentium adventibus et hospitiis mixtos, quia nec terra olim 
sed classibus advehebantur qui mutare sedes quaerebant, et 
immensus ultra utque sic dixerim adversus Oceanus raris ab 
orbe nostro navibus aditur.
</p></div><div type="textpart" n="2" subtype="section"><p>
quis porro, praeter periculum   
horridi et ignoti maris, Asia aut Africa aut Italia relicta 
Germaniam peteret, informem terris, asperam caelo, tristem 
cultu aspectuque nisi si patria sit?
</p></div><div type="textpart" n="3" subtype="section"><p/><p>Celebrant carminibus antiquis, quod unum apud illos 
memoriae et annalium genus est, Tuistonem deum terra 
editum. ei filium Mannum originem gentis conditoresque 
Manno tres filios adsignant, e quorum nominibus proximi 
Oceano Ingaevones, medii Herminones, ceteri Istaevones vocentur.
</p></div><div type="textpart" n="4" subtype="section"><p>
quidam, ut in licentia vetustatis, plures deo ortos 
pluresque gentis appellationes, Marsos Gambrivios Suebos 
Vandilios adfirmant, eaque vera et antiqua nomina.
</p></div><div type="textpart" n="5" subtype="section"><p>
ceterum Germaniae vocabulum recens et nuper additum, quoniam 
qui primi Rhenum transgressi Gallos expulerint ac nunc 
Tungri, tunc Germani vocati sint: ita nationis nomen, non 
gentis, evaluisse paulatim, ut omnes primum a victore ob 
metum, mox et a se ipsis invento nomine Germani vocarentur. </p></div></div><div type="textpart" n="3" subtype="chapter"><div type="textpart" n="1" subtype="section"><p>Fuisse et apud eos Herculem memorant, primumque 
omnium virorum fortium ituri in proelia canunt. sunt 
illis haec quoque carmina quorum relatu, quem baritum 
vocant, accendunt animos futuraeque pugnae fortunam ipso 
cantu augurantur; terrent enim trepidantve, prout sonuit 
acies, nec tam vocis ille quam virtutis concentus videtur.
</p></div><div type="textpart" n="2" subtype="section"><p>
adfectatur praecipue asperitas soni et fractum murmur, 
obiectis ad os scutis, quo plenior et gravior vox repercussu
</p></div><div type="textpart" n="3" subtype="section"><p>
intumescat. ceterum et Ulixen quidam opinantur longo 
illo et fabuloso errore in hunc Oceanum delatum adisse   
Germaniae terras, Asciburgiumque, quod in ripa Rheni 
situm hodieque incolitur, ab illo constitutum nominatumque; aram quin etiam Ulixi consecratam, adiecto 
Laertae patris nomine, eodem loco olim repertam, monumentaque et tumulos quosdam Graecis litteris inscriptos in
</p></div><div type="textpart" n="4" subtype="section"><p>
confinio Germaniae Raetiaeque adhuc extare. quae neque 
confirmare argumentis neque refellere in animo est: ex 
ingenio suo quisque demat vel addat fidem. </p></div></div><div type="textpart" n="4" subtype="chapter"><div type="textpart" n="1" subtype="section"><p>Ipse eorum opinionibus accedo qui Germaniae populos 
nullis aliarum nationum conubiis infectos propriam et 
sinceram et tantum sui similem gentem extitisse arbitrantur.
</p></div><div type="textpart" n="2" subtype="section"><p>
unde habitus quoque corporum, tamquam in tanto hominum numero, idem omnibus: truces et caerulei oculi, rutilae 
comae, magna corpora et tantum ad impetum valida.
</p></div><div type="textpart" n="3" subtype="section"><p>
laboris atque operum non eadem patientia, minimeque sitim 
aestumque tolerare, frigora atque inediam caelo solove 
adsueverunt. </p></div></div><div type="textpart" n="5" subtype="chapter"><div type="textpart" n="1" subtype="section"><p>Terra etsi aliquanto specie differt, in universum tamen 
aut silvis horrida aut paludibus foeda, humidior qua Gallias, 
ventosior qua Noricum ac Pannoniam aspicit; satis ferax, 
frugiferarum arborum impatiens, pecorum fecunda, sed
</p></div><div type="textpart" n="2" subtype="section"><p>
plerumque improcera. ne armentis quidem suus honor aut 
gloria frontis: numero gaudent, eaeque solae et gratissimae
</p></div><div type="textpart" n="3" subtype="section"><p>
opes sunt. argentum et aurum propitiine an irati dii negaverint dubito. nec tamen adfirmaverim nullam Germaniae 
venam argentum aurumve gignere: quis enim scrutatus est?
</p></div><div type="textpart" n="4" subtype="section"><p>
possessione et usu haud perinde adficiuntur: est videre 
apud illos argentea vasa, legatis et principibus eorum muneri   
data, non in alia vilitate quam quae humo finguntur. 
quamquam proximi ob usum commerciorum aurum et argentum in pretio habent formasque quasdam nostrae pecuniae 
agnoscunt atque eligunt: interiores simplicius et antiquius
</p></div><div type="textpart" n="5" subtype="section"><p>
permutatione mercium utuntur. pecuniam probant veterem 
et diu notam, serratos bigatosque. argentum quoque magis 
quam aurum sequuntur, nulla adfectione animi, sed quia 
numerus argenteorum facilior usui est promisca ac vilia 
mercantibus. </p></div></div><div type="textpart" n="6" subtype="chapter"><div type="textpart" n="1" subtype="section"><p>Ne ferrum quidem superest, sicut ex genere telorum 
colligitur. rari gladiis aut maioribus lanceis utuntur: hastas 
vel ipsorum vocabulo frameas gerunt angusto et brevi ferro, 
sed ita acri et ad usum habili, ut eodem telo, prout ratio
</p></div><div type="textpart" n="2" subtype="section"><p>
poscit, vel comminus vel eminus pugnent. et eques quidem 
scuto frameaque contentus est, pedites et missilia spargunt, 
pluraque singuli, atque in immensum vibrant, nudi aut 
sagulo leves. nulla cultus iactatio: scuta tantum lectissimis
</p></div><div type="textpart" n="3" subtype="section"><p>
coloribus distinguunt. paucis loricae, vix uni alterive cassis 
aut galea. equi non forma, non velocitate conspicui. sed 
nec variare gyros in morem nostrum docentur: in rectum 
aut uno flexu dextros agunt, ita coniuncto orbe ut nemo
</p></div><div type="textpart" n="4" subtype="section"><p>
posterior sit. in universum aestimanti plus penes peditem 
roboris; eoque mixti proeliantur, apta et congruente ad 
equestrem pugnam velocitate peditum, quos ex omni iuventute delectos ante aciem locant.
</p></div><div type="textpart" n="5" subtype="section"><p>
definitur et numerus: 
centeni ex singulis pagis sunt, idque ipsum inter suos vocantur, et quod primo numerus fuit, iam nomen et honor
</p></div><div type="textpart" n="6" subtype="section"><p>
est. acies per cuneos componitur. cedere loco, dummodo 
rursus instes, consilii quam formidinis arbitrantur. corpora   
suorum etiam in dubiis proeliis referunt. scutum reliquisse 
praecipuum flagitium, nec aut sacris adesse aut concilium 
inire ignominioso fas, multique superstites bellorum infamiam laqueo finierunt. </p></div></div><div type="textpart" n="7" subtype="chapter"><div type="textpart" n="1" subtype="section"><p>Reges ex nobilitate, duces ex virtute sumunt. nec regibus infinita ac libera potestas, et duces exemplo potius 
quam imperio, si prompti, si conspicui, si ante aciem agant,
</p></div><div type="textpart" n="2" subtype="section"><p>
admiratione praesunt. ceterum neque animadvertere neque 
vincire, ne verberare quidem nisi sacerdotibus permissum, 
non quasi in poenam nec ducis iussu, sed velut deo imperante, quem adesse bellantibus credunt.
</p></div><div type="textpart" n="3" subtype="section"><p>
effigiesque et signa 
quaedam detracta lucis in proelium ferunt; quodque praecipuum fortitudinis incitamentum est, non casus nec fortuita conglobatio turmam aut cuneum facit, sed familiae et 
propinquitates; et in proximo pignora, unde feminarum
</p></div><div type="textpart" n="4" subtype="section"><p>
ululatus audiri, unde vagitus infantium. hi cuique sanctissimi testes, hi maximi laudatores: ad matres, ad coniuges 
vulnera ferunt; nec illae numerare et exigere plagas pavent, 
cibosque et hortamina pugnantibus gestant. </p></div></div><div type="textpart" n="8" subtype="chapter"><div type="textpart" n="1" subtype="section"><p>Memoriae proditur quasdam acies inclinatas iam et labantes a feminis restitutas constantia precum et obiectu 
pectorum et monstrata comminus captivitate, quam longe 
impatientius feminarum suarum nomine timent, adeo ut 
efficacius obligentur animi civitatum quibus inter obsides
</p></div><div type="textpart" n="2" subtype="section"><p>
puellae quoque nobiles imperantur. inesse quin etiam 
sanctum aliquid et providum putant, nec aut consilia earum
</p></div><div type="textpart" n="3" subtype="section"><p>
aspernantur aut responsa neglegunt. vidimus sub divo 
Vespasiano Veledam diu apud plerosque numinis loco 
habitam; sed et olim Auriniam et complures alias venerati 
sunt, non adulatione nec tamquam facerent deas.   </p></div></div><div type="textpart" n="9" subtype="chapter"><div type="textpart" n="1" subtype="section"><p>Deorum maxime Mercurium colunt, cui certis diebus 
humanis quoque hostiis litare fas habent. Herculem ac 
Martem concessis animalibus placant.
</p></div><div type="textpart" n="2" subtype="section"><p>
pars Sueborum et Isidi sacrificat: unde causa et origo peregrino sacro parum 
comperi nisi quod signum ipsum in modum liburnae figuratum
</p></div><div type="textpart" n="3" subtype="section"><p>
docet advectam religionem. ceterum nec cohibere 
parietibus deos neque in ullam humani oris speciem adsimulare ex magnitudine caelestium arbitrantur: lucos ac 
nemora consecrant deorumque nominibus appellant secretum illud, quod sola reverentia vident. </p></div></div><div type="textpart" n="10" subtype="chapter"><div type="textpart" n="1" subtype="section"><p>Auspicia sortesque ut qui maxime observant. sortium 
consuetudo simplex. virgam frugiferae arbori decisam in 
surculos amputant eosque notis quibusdam discretos super
</p></div><div type="textpart" n="2" subtype="section"><p>
candidam vestem temere ac fortuito spargunt. mox, si 
publice consultetur, sacerdos civitatis, sin privatim, ipse 
pater familiae, precatus deos caelumque suspiciens ter 
singulos tollit, sublatos secundum impressam ante notam
</p></div><div type="textpart" n="3" subtype="section"><p>
interpretatur. si prohibuerunt, nulla de eadem re in eundem diem consultatio; sin permissum, auspiciorum adhuc 
fides exigitur. et illud quidem etiam hic notum, avium 
voces volatusque interrogare: proprium gentis equorum
</p></div><div type="textpart" n="4" subtype="section"><p>
quoque praesagia ac monitus experiri. publice aluntur 
isdem nemoribus ac lucis, candidi et nullo mortali opere 
contacti; quos pressos sacro curru sacerdos ac rex vel 
princeps civitatis comitantur hinnitusque ac fremitus observant.
</p></div><div type="textpart" n="5" subtype="section"><p>
nec ulli auspicio maior fides, non solum apud 
plebem, sed apud proceres, apud sacerdotes; se enim 
ministros deorum, illos conscios putant. est et alia observatio auspiciorum, qua gravium bellorum eventus explorant.
</p></div><div type="textpart" n="6" subtype="section"><p>
eius gentis cum qua bellum est captivum quoquo 
modo interceptum cum electo popularium suorum, patriis 
quemque armis, committunt: victoria huius vel illius pro 
praeiudicio accipitur. </p></div></div></div></body></text></TEI>